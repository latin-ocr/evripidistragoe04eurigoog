ΜΗΔΕΙΑ 207

δοκεῖς γὰρ ἄν με τόνδε θωπεῦσαί ποτε,

εί μή τι κερδαίνουσαν ἦ τεχνωμένην;

οὐδ’ ἂν προσεῖπον οὐδ’ ἂν ἡψάμην χεροῖν. 370
ὅ δ’ εἰς τοσοῦτον μωρίας ἀφίκετο

ὥστ’ ἐξὸν αὐτῷ τᾶμ’ ἑλεῖν βουλεύματα

γῆς ἐκβαλόντι, τήνδ’ ε’φῆκεν ἡμέραν

μεῖναί μ’, ἐν ᾗ τρεῖς τῶν ἐμῶν ἐχθρῶν νεκροὺς
θήσω, πατέρα τε καὶ κόρην πόσιν τ’ ε’μόν. 375
πολλὰς δ’ ἔχουσα θανασίμους αὐτοῖς ὁδούς,

οὐκ οἷδ’ ὁποίᾳ πρῶτον ἐγχειρῶ, φίλαι,

πότερον ὑφάψω δῶμα νυμφικὸν πυρί,

ἦ θηκτὸν ῶσω φάσγανον δι’ ἥπατος,

σιγῇ δόμους εἰσβᾶσ’ ἵν’ ἔστρωται λέχος. 380
ἀλλ’ ἕν τί μοι πρόσαντες· εἰ ληφθήσομαι

δόμους ὑπερβαίνουσα καὶ τεχνωμένη,

θανοῦσα θήσω τοῖς ἐμοῖς ἐχθροῖς γέλων.
κράτιστα τὴν εὐθεῖαν, ᾖ πεφύκαμεν

σοφαὶ μάλιστα, φαρμάκοις αὐτοὺς ἑλεῖν. 385 ,
εἶεν·

καὶ δὴ τεθνᾶσι· τίς με δέξεται πόλις;

τίς γῆν ἄσυλον καὶ δόμους ἐχεγγύους

ξένος παρασχών ῥύσεται τούμὸν δέμας;

οὐκ ἔστι. μείνασ’ οὖν ἔτι σμικρὸν χρόνον,

ἦν μέν τις ἡμῖν πύργος ἀσφαλὴς φανῇ, 390
δόλφ μέτειμι τόνδε καὶ σιγῇ φόνον ·

ἢν δ’ ἐξελαύνῃ ξυμφορά μ’ ἀμήχανος,

αὐτὴ ξίφος λαβοῦσα, κεί μέλλω θανεῖν,

κτενῶ σφε, τόλμης δ’ εἶμι πρὸς τὸ καρτερόν.

οὐ γὰρ μὰ τὴν δέσποιναν ἣν ἐγώ σέβω 395
μάλιστα πάντων καὶ ξυνεργὸν εἱλόμην,

Ἑκάτην μυχοῖς ναίουσαν ἑστίας ἐμῆς,

χαίρων τις αὐτῶν τούμὸν ἄλγυνεῖ κεάρ.

